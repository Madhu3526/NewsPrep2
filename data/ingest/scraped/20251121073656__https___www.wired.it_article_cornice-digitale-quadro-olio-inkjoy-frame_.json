{
  "title": "La cornice digitale che trasforma le foto in dipinti a olio",
  "text": "InkJoy Frame è una cornice digitale unica nel proprio genere, che non si limita a riprodurre le foto salvate in memoria o inviate via wi-fi da un dispositivo compatibile. Grazie al suo speciale display e-ink a colori, infatti, riesce a riprodurre le sfumature cromatiche con un effetto finale vintage che ricorda molto da vicino i dipinti a olio. Può trasformare ritratti e panorami in quadri molto suggestivi, con tutta la libertà di personalizzazione un portafoto digitale e l'efficienza energetica di uno schermo con inchiostro elettronico. Il gadget è pronto a debuttare su Kickstarter, ecco le informazioni in anteprima.\n\nUn dipinto a olio digitale\n\nI portafoto digitale hanno vissuto il loro periodo d'oro nella prima decade del nuovo secolo e in questi anni hanno continuato a sopravvivere nella loro nicchia di mercato. Come tutti i dispositivi specializzati in una sola funzionalità, sono stati spesso sostituiti da rivali più versatili e poliedrici, in questo caso dagli smart display che non si limitano a mostrare foto, ma possono anche fare da hub per domotica, multimedialità e per l'interazione con gli assistenti digitali. InkJoy Frame cerca di ridare vita al segmento con una soluzione inedita come un display e-ink a colori dotato di algoritmi proprietari che consente di trasformare le foto in dipinti a olio, con sfumature pastose e una superficie opaca che rimanda subito a quadri antichi.",
  "authors": [
    "Diego Barbera"
  ],
  "url": "https://www.wired.it/article/cornice-digitale-quadro-olio-inkjoy-frame/"
}